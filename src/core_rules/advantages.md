# Výhody a Nevýhody

Z některých situací vyplývá, že Tvá postava má na specifický hod určitý počet Výhod a Nevýhod.
Jedná se o modifikátory, které významně ovlivňují úspěšnost snažení Tvé postavy. Mít Výhodu
znamená, že pokud Ti na některé z kostek padne neúspěch, smíš s tou kostkou hodit ještě jednou a
vždy platí výsledek druhého hodu.

Příklad: Hodíš třemi kostkami, padnou čísla 2, 3, 4. Vypravěč Ti oznámí, že na tento hod máš jednu
Výhodu, můžeš tedy vzít kostku, na které padla trojka a hodit s ní ještě jednou. Padne 2, najednou se
tvá úspěšnost zvedla ze 2 úspěchů na hodnotu 3 úspěchů ze 3, čili lepší jsi už být ani nemohl.

Nevýhoda je přesný opak Výhody, tedy pokud na kostce hodíš úspěch a Vypravěč ti řekne, že na
tento hod máš Nevýhodu, musíš vybrat jednu z kostek, na níž padl úspěch a hodit s ní ještě jednou.
Ať padne cokoli, počítá se na kostce pouze druhé hozené číslo.

Příklad: Hodíš třemi kostkami, padnou čísla 4, 4, 6. Vypravěč Ti oznámí, že na tento hod máš jednu
Nevýhodu, musíš tedy vybrat jednu z úspěšných kostek a hodit s ní ještě jednou. Padne 1, takže tvá
úspěšnost se ze tří úspěchů snížila na dva.

Výhod i Nevýhod může být na jeden hod aplikováno více. Z každého zdroje můžeš čerpat pouze jednu
Výhodu, či Nevýhodu.

Příklad: Postava zkouší vyšplhat po skále, která má hladký povrch, takže poskytuje lezci minimum
chytů. Na tento hod získáš jednu Nevýhodu za povrch skály. Navíc je po dešti, takže skála navíc
klouže, ale druhou Nevýhodu nezískáš, protože zdrojem Nevýhod je v obou případech povrch skály.
Výhody a Nevýhody se od sebe navzájem odečítají. Hod tedy může být buď s jednou či více
Výhodami, s jednou, či více Nevýhodami, nebo pokud je počet Výhod a Nevýhod vyrovnaný, tak házíš
bez možnosti kostky znovu přehazovat.

Příklad: Postava zkouší šplhat po hladké a kluzké skále z minulého příkladu. Tentokrát k tomu ale
použije lano s kotvičkou, které pevně zahákla mezi kameny na vrcholu skály. Ačkoli povrch skály
postavě dává Nevýhodu, použitím lana s kotvičkou naopak získá jednu Výhodu. Výhoda a Nevýhoda
se vynulují a úspěšnost postavy záleží pouze na tom, jak padnou kostky napoprvé.

## Směny mezi Výhodami/Nevýhodami a kostkami

Na svůj hod nemůžeš mít nikdy více než pět Výhod nebo Nevýhod. Přesahující Výhody můžeš vyměnit
za kostky navíc, stejně tak přesahující Nevýhody musíš použít, abys snížil počet kostek, kterými házíš.
Pokud počet kostek už více nelze zvýšit nebo snížit, nadbytečné Výhody, či Nevýhody propadají.
Můžeš vyměnit Výhody a Nevýhody i v případě, že nepřekračují počet pěti Výhod nebo Nevýhod.

Příklad: Víš, že Tvá postava se chystá povést náročný úkol. Pro tento hod máš pouze tři kostky a tři
Výhody. Ještě před hodem samotným se rozhodneš vyměnit dvě Výhody za dvě kostky navíc, takže ve
výsledku budeš házet pěti kostkami a mít pouze jednu Výhodu na přehození neúspěšné kostky.

Příklad II: Máš k dispozici pět kostek a dvě Nevýhody. Rozhodneš se smazat obě Nevýhody tím, že
použiješ o dvě kostky méně, a budeš tedy házet pouze třemi kostkami.
Jsi povinen použít své Nevýhody na snížení kostek pouze v případě, že Tvá postava na nějakou
činnost získá více jak 5 Nevýhod. Všechny ostatní výměny mezi Výhodami/Nevýhodami a kostkami
jsou dobrovolné.
Přesahující kostky můžeš vyměnit za Výhody navíc. Platí pravidlo, že nesmíš nikdy použít víc jak 10
kostek a zároveň nesmíš mít více než 5 Výhod. Pokud jsou tyto limity přesaženy, veškeré kostky a
Výhody navíc propadají. Smíš vyměnit kostky na Výhody navíc i v případě, že počet Tvých kostek
nepřesahuje deset.

Příklad: Máš k dispozici 8 kostek a víš, že na nadcházející hod, ti budou bohatě stačit 4, proto se
rozhodneš přebytečné kostky proměnit ve Výhody. Budeš tedy házet pouze čtyřmi kostkami, ale čtyři
neúspěšné hody můžeš přehodit.

Poznámka: Výhody ani Nevýhody nemusíš házet naráz, pokud to není třeba. A není nutné je použít
všechny, pokud to není potřeba. Pokud házíš čtyřmi kostkami, padne 2, 2, 3, 6 a Ty máš 4 Výhody,
znamená to, že kostku s neúspěchem, na níž prve padla trojka, můžeš přehodit až čtyřikrát, dokud
nepadne sudé číslo.

Poznámka II: U Nevýhod, pokud házíš třemi kostkami, padne 1, 3, 4, a Ty máš 4 Nevýhody,
přehazuješ úspěšný hod až třikrát, ale pouze dokud nepadne neúspěch. Pokud neúspěch padne už
na první hod, zbylé Nevýhody propadají.